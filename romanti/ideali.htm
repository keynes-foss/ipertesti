<html>

<head>
<title>Idealismo </title>
<meta name="GENERATOR" content="Microsoft FrontPage 3.0">
</head>

<body bgcolor="#FFFFFF">
<b><div align="center"><center>

<table border="0" width="80%">
  <tr>
    <td width="100%"><p align="center"><big><font color="#800000"><big><big>Idealismo</big></big></font></big></b></p>
    <p>Teoria della realtà e della conoscenza che attribuisce all'intelletto un ruolo
    fondamentale nella costituzione del mondo: nel corso della storia della filosofia, il
    concetto di idealismo ha conosciuto numerose elaborazioni e applicazioni. Nella sua forma
    più radicale esso equivale al solipsismo, la concezione secondo cui la realtà coincide
    con l'attività intellettiva dell'Io e nulla esiste realmente all'infuori dell'Io.
    L'idealista, tuttavia, non nega l'esistenza del mondo esterno o naturale, e si oppone anzi
    a chiunque pretenda di poterlo ridurre a un mero processo di pensiero. L'attività
    dell'intelletto, d'altro conto, è in grado di generare e conoscere modalità dell'essere
    che altrimenti non potrebbe esistere, come il diritto, la religione, l'arte e la
    matematica. Inoltre, il modo in cui gli oggetti naturali si manifestano nell'esperienza
    umana è in qualche misura una conseguenza dell'attività dell'intelletto, ed è
    fondamentale considerare quest&#146;influenza se si desidera che le indagini sul mondo
    abbiano un carattere scientifico. Nel XVIII secolo, il filosofo irlandese George Berkeley
    affermò che ogni realtà oggettiva si può ridurre a idea: ciò comporta che ogni aspetto
    dei fenomeni di cui si ha coscienza sia riducibile alle idee presenti nella mente. Le
    idee, tuttavia, non dipendono dall'esistenza di oggetti esterni, ma sono prodotte nella
    mente umana direttamente da Dio. Dal canto suo Immanuel Kant formulò una versione meno
    radicale dell'idealismo mediante un'indagine critica sui limiti della conoscenza
    possibile. Secondo Kant, tutto quel che si può conoscere degli oggetti è il modo del
    loro apparire nell'esperienza (fenomeno); non è invece possibile conoscere ciò che le
    cose sono in sé (noumeno).Egli, tuttavia, asserì che i principi fondamentali della
    conoscenza si fondano sulla struttura della mente del soggetto percepente piuttosto che
    sull'esistenza del mondo esterno. All'idealismo &quot;soggettivo&quot; di Berkeley, Kant
    contrapponeva pertanto un idealismo &quot;trascendentale&quot;: soltanto l'elemento
    formale della conoscenza è relativo al soggetto, mentre ciò che si conosce è oggettivo.
    Nel XIX secolo, il filosofo tedesco Georg Wilhelm Friedrich Hegel negò la teoria kantiana
    secondo cui l'intelletto umano è costitutivamente incapace di conoscere ciò che le cose
    sono in sé, sostenendo al contrario la fondamentale intelligibilità di ogni aspetto del
    reale. Secondo Hegel, inoltre, le conquiste più preziose dello spirito umano (la cultura,
    la scienza, la religione e lo stato) non sono il risultato di processi naturali
    dell'intelletto, ma sono prodotte dalla dialettica, l'attività di una ragione libera che
    riflette. Propria dell'idealismo &quot;assoluto&quot; o &quot;oggettivo&quot; è la
    concezione del mondo quale obiettiva idealità razionale, che si trova anche in altre
    versioni del pensiero idealista, nelle opere dei tedeschi Johann Fichte e Friedrich
    Schelling, del britannico Francis Bradley, degli statunitensi Charles Peirce e Josiah
    Royce.</p>
    <p align="center"><a href="index.htm"><img src="images/indice.gif" alt="Torna alla pagina principale " border="0" WIDTH="94" HEIGHT="28"></a></td>
  </tr>
</table>
</center></div>

<p ALIGN="JUSTIFY">&nbsp;</p>
</body>
</html>
