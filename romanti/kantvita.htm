<html>

<head>
<title>Immanuel Kant - Vita</title>

<meta name="GENERATOR" content="Microsoft FrontPage 3.0">
</head>

<body bgcolor="#FFFFFF">
<div align="center"><center>

<table border="0" width="80%">
  <tr>
    <td width="100%">&nbsp;<p ALIGN="CENTER"><big><big><strong>Immanuel Kant</strong></big></big></p>
    <p ALIGN="CENTER">(Königsberg, oggi Kaliningrad 1724-1804)</p>
    <p ALIGN="CENTER">&nbsp;</p>
    <p ALIGN="JUSTIFY">Filosofo tedesco, ritenuto da molti studiosi il pensatore più
    influente dell'epoca moderna. Nato da genitori pietisti, studiò presso il Collegium
    Fredericianum e frequentò poi l'università di Königsberg, dove seguì i corsi di
    fisica, logica e matematica. Dopo la morte del padre fu costretto ad abbandonare la
    carriera accademica e si guadagnò da vivere come precettore privato. Nel 1755 conseguì
    la libera docenza e ottenne l'incarico di professore straordinario di matematica e
    filosofia nell'università di Königsberg; nei successivi quindici anni, partendo dalle
    posizioni dottrinali di Christian Wolff e di Gottfried Leibniz, Kant tenne dapprima
    lezioni di fisica e matematica, ampliando gradatamente il campo dei suoi interessi fino a
    coprire quasi tutti i rami della filosofia. Sebbene le lezioni accademiche e le opere
    scritte durante questo periodo consolidassero la sua reputazione di filosofo, egli non
    ottenne una cattedra all'università fino al 1770, anno in cui fu nominato professore
    ordinario di logica e metafisica. Durante i ventisette anni successivi proseguì
    l'attività di insegnamento accademico e attirò a Königsberg numerosi studenti. Le sue
    opinioni in campo religioso, che si fondavano sul razionalismo piuttosto che sulla
    rivelazione, lo condussero al conflitto con il governo prussiano, e nel 1792 il re
    Federico Guglielmo II gli proibì di tenere lezioni pubbliche o scrivere intorno ad
    argomenti religiosi. Kant obbedì formalmente a quest'ordine per cinque anni, fino alla
    morte del sovrano; dopodiché si considerò libero da qualsiasi obbligo. Morì il 12
    febbraio del 1804.</p>
    <p ALIGN="JUSTIFY">&nbsp;</p>
    <p ALIGN="CENTER"><big><strong>Critica della ragion pura</strong></big></p>
    <p ALIGN="JUSTIFY">Dopo un periodo che gli studiosi chiamano &quot;precritico&quot;, in
    cui meditò sia sui testi dei filosofi empiristi &#150; in particolare Hume &#150;, sia
    sulle opere dei razionalisti come Leibniz, Kant elaborò la chiave di volta della sua
    &quot;filosofia critica&quot;, nella Critica della ragion pura (1781), opera in cui
    esaminò i fondamenti e i limiti della conoscenza umana per delineare un'epistemologia
    capace di legittimare razionalmente le conquiste della scienza moderna. In modo simile ad
    alcuni filosofi precedenti, Kant differenziò le modalità del pensiero in giudizi
    analitici, o a priori, e giudizi sintetici, o a posteriori. Un giudizio analitico è una
    proposizione nella quale il predicato è contenuto nel soggetto, come nell'asserzione:
    &quot;i corpi sono estesi&quot;. La verità di questo tipo di proposizioni, che
    rispettando il principio di identità sono universali e necessarie, è evidente: asserire
    il contrario sarebbe autocontraddittorio. Tali giudizi sono quindi definiti
    &quot;analitici&quot;, perché la verità è scoperta grazie all'analisi del concetto
    stesso, ma sono anche considerati infecondi sul piano conoscitivo, in quanto non estendono
    il sapere. I giudizi sintetici, invece, sono le proposizioni cui non si può giungere
    grazie alla pura analisi razionale, come nell'enunciato: &quot;i corpi sono pesanti&quot;.
    In questo caso il giudizio è fecondo, poiché il predicato &quot;pesanti&quot; amplia la
    nostra conoscenza relativa al soggetto &quot;i corpi&quot;, ma non è universale e
    necessario, in quanto dipende dall'esperienza. Tutte le proposizioni che risultano
    dall'esperienza sensibile sono pertanto dette &quot;sintetiche&quot;. Nella Critica della
    ragion pura Kant afferma che è possibile formulare giudizi sintetici a priori, ossia
    fecondi ma nel contempo universali e necessari. Questa posizione filosofica è comunemente
    nota con il nome di &quot;criticismo&quot; o trascendentalismo. Descrivendo il modo in cui
    questo tipo di giudizio è possibile, Kant considerò gli oggetti del mondo materiale come
    fondamentalmente inconoscibili (cose in sé); mentre la porzione di realtà conoscibile
    viene detta &quot;fenomeno&quot; (dal greco phainómenon, &quot;ciò che appare&quot;).
    Dal punto di vista dell'intelletto, i fenomeni in sé hanno la funzione di materiale
    grezzo a partire dal quale si formano le sensazioni, che vengono collocate nel molteplice
    spazio-temporale dalla coppia di forme a priori: il senso esterno e interno. Kant asserì
    che, oltre a spazio e tempo, esiste anche un determinato numero di concetti a priori, che
    denominò &quot;categorie&quot;. Egli ripartì le categorie in quattro gruppi: quelle
    concernenti la quantità, che sono unità, pluralità e totalità; quelle concernenti la
    qualità, che sono realtà, negazione e limitazione; quelle concernenti la relazione, che
    sono causalità e azione reciproca, e quelle concernenti la modalità, che sono
    possibilità e impossibilità, esistenza e non esistenza e necessità. Le forme a priori e
    le categorie si possono applicare per formare giudizi d'esperienza e di percezione, ma non
    si possono, a giudizio di Kant, applicare a idee astratte come quelle di
    &quot;libertà&quot; e di &quot;esistenza&quot; senza condurre a incongruenze ossia a
    coppie di proposizioni contraddittorie, dette &quot;antinomie&quot;, in cui entrambi i
    membri di ogni coppia possono essere dimostrati veri.</p>
    <p ALIGN="JUSTIFY">&nbsp;</p>
    <p ALIGN="CENTER"><big><strong>Etica kantiana</strong></big></p>
    <p ALIGN="JUSTIFY">Nella Fondazione della metafisica dei costumi (1797) Kant delineò il
    suo sistema etico, che si basa sulla convinzione che la ragione è l'autorità suprema in
    campo morale. Egli riteneva che le azioni di qualunque tipo dovessero essere accompagnate
    dall'adesione a un senso del dovere dettato dalla pura ragione, e che nessuna azione
    compiuta per convenienza o in mero ossequio alla legge o alla consuetudine vigente potesse
    essere considerata morale. Kant descrisse due tipi di prescrizioni impartite dalla
    ragione: l'imperativo ipotetico, che impone un determinato corso dell'azione per
    raggiungere un fine specifico; e l'imperativo categorico il quale impone un corso di
    azioni che deve essere seguito a cagione della sua correttezza e necessità. L'imperativo
    categorico è il fondamento della moralità e fu enunciato da Kant in questi termini:
    &quot;Agisci come se la massima della tua azione dovesse diventare per mezzo della tua
    volontà una legge universale&quot;.</p>
    <p ALIGN="JUSTIFY">&nbsp;</p>
    <p ALIGN="CENTER"><big><strong>Critica della ragion pratica</strong></big></p>
    <p ALIGN="JUSTIFY">Le posizioni etiche di Kant sono la conseguenza logica del suo credere
    nella fondamentale libertà dell'individuo, quale viene affermata nella Critica della
    ragion pratica (1786). Egli considerò questa legge come libertà del governo di sé,
    libertà di obbedire coscientemente alle leggi così come vengono rivelate dalla ragione.
    Il filosofo di Königsberg riteneva che il benessere di ciascun individuo avrebbe dovuto
    essere considerato come bene in sé, e che il mondo stesse progredendo in direzione di una
    società ideale in cui la ragione &quot;avrebbe impegnato ogni legislatore a emanare le
    leggi in modo tale che esse avrebbero potuto essere scaturite dalla volontà unita di un
    intero popolo, e in modo da valutare ogni soggetto, nella misura in cui desidera essere un
    cittadino, su queste basi: se egli si sia conformato o meno a quella volontà&quot;. Nel
    suo trattato Per la pace perpetua (1795) Kant auspicò l'instaurazione di una federazione
    mondiale di stati repubblicani. Kant esercitò un'influenza che supera quella di qualsiasi
    altro filosofo dell'epoca moderna. Il filosofo tedesco Johann Fichte, allievo di Kant,
    rifiutò la concezione del maestro della suddivisione del mondo in cose in sé e fenomeni,
    e sviluppò una filosofia idealistica che ebbe grande influenza sui socialisti del XIX
    secolo. Uno dei successori di Kant all'università di Königsberg, Johann Friedrich
    Herbart, incorporò alcune idee kantiane nel suo sistema di pedagogia.</p>
    <p ALIGN="JUSTIFY">&nbsp;</p>
    <p ALIGN="CENTER"><big><strong>Altre opere</strong></big></p>
    <p ALIGN="JUSTIFY">Oltre alle opere filosofiche, Kant scrisse numerosi trattati su vari
    argomenti scientifici, molti dei quali nel campo della geofisica. La sua più importante
    opera scientifica fu Storia universale della natura e teoria dei cieli (1755), nella quale
    avanzò l'ipotesi della formazione dell'universo da una nebulosa in moto rotatorio,
    congettura che in seguito venne sviluppata indipendentemente da Pierre de Laplace. Tra gli
    altri scritti di Kant si ricordano: Prolegomeni a ogni futura metafisica che voglia
    presentarsi come scienza (1783), Primi principi metafisici della scienza della natura
    (1786), Critica del giudizio (1790) e La religione nei limiti della semplice ragione
    (1793).</p>
    <p ALIGN="center"><em><a href="kant.htm">pagina precedente</a></em></td>
  </tr>
</table>
</center></div>
</body>
</html>
