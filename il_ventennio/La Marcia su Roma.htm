<html>

<head>
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>La possibilità di conquistare il potere con la forza fu prospettata per 
la prima volta da Benito Mussolini il 29 settembre 1922</title>
<meta name="Microsoft Theme" content="modular 011">
</head>

<body background="modbkgnd.jpg" bgcolor="#FFFFFF" text="#000000" link="#996600" vlink="#999966" alink="#CCCC99">

<!--mstheme--><font face="Trebuchet MS, Arial, Helvetica">

<p align="center"><strong><font size="5" color="#000080">
<marquee>La conquista del potere: la marcia su Roma (28 ottobre 1922)</marquee></font></strong></p>
<p align="center">
<img alt="mussore.gif (17047 byte)" src="mussore.jpg" width="134" height="202"></p>
<p align="justify"><font color="#000080" size="2" face="Times New Roman">La possibilità di conquistare il potere 
con la forza fu prospettata per la prima volta da Benito Mussolini il 29 
settembre 1922, in una seduta segreta a Firenze della direzione fascista. La 
decisione di passare all’azione si ebbe il 16 ottobre 1922, nella riunione a 
Milano del gruppo dirigente fascista, nel corso della quale venne anche 
costituito il quadrumvirato che avrebbe diretto l'insurrezione, formato da De 
Vecchi, De Bono, Balbo e Bianchi. Pochi giorni dopo, il 24 ottobre, al Congresso 
fascista di Napoli, arrivò il proclama ufficiale di Mussolini: &quot;O ci daranno il 
governo o lo prenderemo calando a Roma&quot;.</font></p>
<p align="justify"><font color="#000080" size="2" face="Times New Roman">Secondo i piani, il quadrunvirato, 
insediato a Perugia, avrebbe assunto nella notte tra il 26 e il 27 i pieni 
poteri e nei due giorni successivi sarebbe seguita la mobilitazione delle 
squadre fasciste che avrebbero occupato i punti chiave dell'Italia centrale. Le 
bande destinate a marciare sulla capitale (26.000 uomini) furono inquadrate in 
quattro colonne (una di riserva e tre concentrate a Santa Marinella, 
Monterotondo e Tivoli) e cominciarono a muovere verso Roma il 27. Mussolini 
rimase a Milano in attesa degli sviluppi della situazione a livello governativo.</font></p>
<p align="justify"><font color="#000080" size="2" face="Times New Roman">In grande ritardo, dopo la mezzanotte 
tra il 27 e il 28 ottobre 1922, il presidente del consiglio Luigi Facta, 
richiamato il re da San Rossore (Pisa) a Roma, convocò il Consiglio dei ministri 
per predisporre il decreto di stato d’assedio, che dava pieni poteri al governo 
per disperdere i fascisti con l'esercito. Il generale Pugliese, capo del 
territorio di Roma, predispose, con i suoi 28.000 uomini, la difesa della 
capitale. La mattina del 28&nbsp; le bande fasciste vennero temporaneamente fermate a 
Civitavecchia,&nbsp; Orte, Avezzano e Segni. </font></p>
<p align="justify"><font color="#000080" size="2" face="Times New Roman">Vittorio Emanuele III, che alle due del 
mattino aveva espresso il suo accordo con la decisione del governo, quando di 
prima mattina ricevette Facta con il decreto (che era già stato affisso nelle 
strade della capitale), anche perché influenzato dal parere negativo di Salandra 
e di Giolitti, si rifiutò di firmarlo.</font></p>
<p align="justify"><font size="2" color="#000080" face="Times New Roman">Caduto Facta, il re propose a Mussolini 
un ministero con Salandra, ma il duce rifiutò sostenendo la richiesta di un 
governo interamente fascista. Il 29 ottobre Vittorio Emanuele cedette e chiese 
formalmente a Mussolini di formare il nuovo esecutivo. </font></p>
<p align="justify"><font color="#000080" size="2" face="Times New Roman">Quando i fascisti entrarono a Roma, era 
già tutto deciso. Nonostante la successiva mitizzazione della &quot;marcia&quot;, essa fu 
essenzialmente una parata: le squadre fasciste, infatti, giunsero nella capitale 
24 ore dopo che Mussolini aveva già ricevuto l’incarico di formare il nuovo 
governo. Lo stesso duce arrivò a Roma in vagone-letto da Milano la mattina del 
30 ottobre e la sera salì al Quirinale per sottoporre al re la lista dei suoi 
ministri.</font></p>
<p align="justify"><font color="#000080" size="2" face="Times New Roman">La marcia su Roma e la conquista del 
potere da parte di Mussolini rappresentarono il momento culminante di un periodo 
di scioperi (il cosiddetto biennio rosso, 1919-20), violenza e illegalità 
diffusa cui le istituzioni dello Stato liberale – governi deboli e incapaci di 
durare a lungo - non erano riuscite a porre rimedio, e che aveva visto gli 
squadristi fascisti protagonisti, in contrapposizione ai socialisti, ai 
sindacati e alle leghe contadine.</font></p>
<p align="justify"><font color="#000080" size="2" face="Times New Roman">Vissuto in forma minoritaria e 
marginale fino all’inizio del 1921, il fascismo si inserì nel vuoto di potere e 
nella crisi dello Stato liberale mediante la violenza e le spedizioni punitive 
delle &quot;squadre d’azione&quot; – spesso tollerate dalle autorità locali e in alcuni 
casi perfino appoggiate da esercito e polizia – contro Case del Popolo, sezioni 
socialiste e amministrazioni comunali rosse. Con le parole d’ordine del 
nazionalismo e dell’anti-socialismo, il movimento di Benito Mussolini raccolse 
in breve tempo il largo consenso sia di ex-combattenti, agrari a media borghesia 
urbana, sia dei centri di potere degli industriali e dell’alta borghesia (di qui 
la tesi secondo la quale l’avvento del fascismo avrebbe avuto la funzione di 
impedire la presa del potere da parte dei socialisti in Italia, accreditata 
anche dal fatto che le forze conservatrici europee inizialmente guardano con un 
certo favore all’ascesa di Mussolini).</font></p>
<p align="justify"><font color="#000080" size="2" face="Times New Roman">Quando Mussolini andò al potere, buona 
parte della classe politica liberale era convinta che sarebbe durato poco. Lo 
stesso Giolitti, del resto, inserendo i fascisti nei Blocchi Nazionali – 
l’alleanza elettorale per il rinnovo del Parlamento del maggio 1921 - si era 
illuso di poterne sfruttare la forza contro l’esuberanza della classe operaia, 
per poi far rientrare gli squadristi nella legalità. Il fascismo invece si stava 
rapidamente costituendo come una vera e propria struttura statuale alternativa e 
quindi in grado di sostituirsi al modello liberale in decomposizione.</font></p>
<p align="center"><b>
<span style="font-size: 16.0pt">
        <a href="fascismo%20la%20repubblica%20sociale%20(1943-1945)%20frontpage.htm">
<img border="0" src="image007.jpg" width="76" height="46"></a></span></b></p>

<!--mstheme--></font>

</body>

</html>