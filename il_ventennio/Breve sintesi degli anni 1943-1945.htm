<html>

<head>
<meta http-equiv="Content-Language" content="it">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>Nel giugno del 1943 gli anglo</title>
<meta name="Microsoft Theme" content="profile 011">
</head>

<body background="probkgnd.gif" bgcolor="#FFFFFF" text="#000000" link="#6666CC" vlink="#999999" alink="#996699">

<!--mstheme--><font face="trebuchet ms, Arial, Helvetica">
            <P align=center><b><font size="4" color="#FFFF00">
            <span style="background-color: #FF0000">BREVE SINTESI DEGLI ANNI 
            1943-1945</span></font></b></P>
            <P align=justify><SMALL>
            <font size="2" color="#000000" face="Times New Roman">Nel giugno del 1943 gli 
            anglo-americani occupano Pantelleria e Lampedusa e il mese seguente 
            sbarcano in Sicilia, dando il via all’invasione della penisola 
            italiana. L’aviazione alleata colpisce ripetutamente le città e il 
            19 luglio, per la prima volta, viene bombardata Roma. La crisi del 
            regime fascista culmina con la seduta del Gran Consiglio nella notte 
            tra il 24 e il 25 luglio, quando con l'"ordine del giorno Grandi" 
            Benito Mussolini viene messo in minoranza e invitato a rimettere i 
            poteri nelle mani del Sovrano. Vittorio Emanuele III decide di far 
            arrestare il dittatore e affida l’incarico di formare il nuovo 
            Governo al Maresciallo Pietro Badoglio. L'8 settembre Badoglio 
            comunica via radio la notizia dell'armistizio. Quattro giorni dopo, 
            il 12 settembre,&nbsp; Mussolini viene liberato da un reparto di 
            paracadutisti tedeschi, guidato dal maggiore&nbsp; Harald Mors, e 
            portato a Monaco di Baviera ove riceve da Hitler l'invito a 
            ricostituire un governo fascista. Il 18 settembre, dai microfoni di 
            Radio Monaco, annuncia la nascita di un nuovo stato, fascista e 
            repubblicano. </font></SMALL></P>
            <P align=justify><SMALL>
            <font size="2" color="#000000" face="Times New Roman">Il 23 settembre, al suo 
            rientro in Italia, il duce proclama ufficialmente la nascita del 
            nuovo Stato. L'Italia è di fatto divisa in due: la parte meridionale 
            controllata dagli alleati sotto la luogotenenza del Re, e quella 
            settentrionale – in cui prende vita la Resistenza - nelle mani dei 
            tedeschi, con Mussolini a capo del governo. Il 29 settembre, alla 
            "Rocca delle caminate", residenza privata di Mussolini, si tiene la 
            prima riunione del governo fascista. Il duce nomina ministro della 
            guerra il Maresciallo Rodolfo Graziani, con l'incarico di 
            ricostituire un nuovo esercito repubblicano. Il 1° ottobre lo stesso 
            Graziani, nel corso di una&nbsp; manifestazione al teatro Adriano di 
            Roma, lancia un appello ad aderire a tutti gli ufficiali e militari 
            italiani. Ma il reclutamento non avrà mai le proporzioni sperate, e 
            per far rispettare la leva obbligatoria Graziani sarà costretto ad 
            emettere un bando in cui si minaccia la pena di morte per chi non si 
            presenta entro i termini.&nbsp; Ai primi di novembre la sede del 
            nuovo governo viene stabilita a Salò, sul lago di Garda. </font></SMALL></P>
            <P align=justify><SMALL><font size="2" face="Times New Roman">Il 14 novembre, con il 
            congresso di Verona e l'approvazione della "carta sociale", nasce 
            ufficialmente la Repubblica Sociale Italiana. Due mesi dopo, alcuni 
            dei firmatari dell' "ordine del giorno Grandi"&nbsp; vengono 
            giudicati nel "Processo di Verona" (8 gennaio 1944) e quasi tutti 
            condannati a morte per tradimento: tra essi Galeazzo Ciano, ex 
            ministro degli esteri e genero di Mussolini, ed Emilio de Bono. Gli 
            Alleati risalgono la penisola e in giugno viene liberata Roma. Il 
            movimento partigiano ottiene importanti successi in tutto il 
            Centro-Nord. Tedeschi e fascisti reagiscono rabbiosamente con i 
            rastrellamenti, in cui vengono impiegati i militi della Guardia 
            Nazionale Repubblicana e poi le Brigate Nere, che collaborano con le 
            SS anche nella caccia agli ebrei. Nel dicembre del 1944 Mussolini 
            tiene il suo ultimo discorso al teatro lirico di Milano. La linea 
            Gotica cede e si apre anche il fronte orientale, dove avanzano le 
            armate jugoslave di Tito. La stagione della Repubblica Sociale 
            Italiana termina nell'aprile del '45, quando i tedeschi si 
            arrendono, Milano Genova e Torino vengono liberate dai partigiani e 
            Mussolini tenta la fuga, ma viene catturato a Dongo e giustiziato.</font></SMALL></P>
            <!--mstheme--></font>

</body>

</html>