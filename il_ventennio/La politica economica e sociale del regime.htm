<html>

<head>
<meta http-equiv="Content-Language" content="it">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>Gli agrari e gli industriali avevano appoggiato sin dai primi anni il 
fascismo</title>
<style>
<!--
p
	{margin-right:0cm;
	margin-left:0cm;
	font-size:12.0pt;
	font-family:"Times New Roman";
	color:black}
 p.MsoNormal
	{mso-style-parent:"";
	margin-bottom:.0001pt;
	font-size:12.0pt;
	font-family:"Times New Roman";
	color:windowtext; margin-left:0cm; margin-right:0cm; margin-top:0cm}
-->
</style>
</head>

<body background="../../../../WINDOWS/Web/Wallpaper/Pace.jpg">

<p style="text-align: center"><font size="5"><b>
<marquee bgcolor="#FFFF00" height="31">LA POLITICA ECONOMICA E SOCIALE DEL REGIME</marquee></b></font></p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify">Gli agrari e gli industriali 
avevano appoggiato sin dai primi anni il fascismo, che con la violenza delle sue 
milizie aveva riportato l’organizzazione nelle fabbriche e nelle campagne e 
aveva soffocato il movimento sindacale e le organizzazioni socialiste. Per 
sdebitarsi di questo appoggio, nei primi anni del suo governo Mussolini attuò 
una <u>politica economica di tipo liberista</u>, che permise agli industriali e 
agli agrari di aumentare in modo consistente i loro profitti, a scapito dei 
salari degli operai.</p>
<p class="MsoNormal" style="text-align: justify">Infatti Mussolini fece 
approvare una riforma fiscale favorevole ai grossi capitali, la privatizzazione 
dei servizi telefonici e delle Assicurazioni, il salvataggio da parte dello 
Stato di industrie e banche in crisi, il contenimento dei salari e 
l’allungamento dell’orario di lavoro a nove ore.</p>
<p class="MsoNormal" style="text-align: justify">Grazie a questa politica di 
liberismo economico, nella prima metà degli anni Venti si verificò un forte 
sviluppo industriale e le maggiori imprese, come la FIAT, la Montecatini (che 
produceva fertilizzanti) o la Snia (produttrice di fibre artificiali) 
aumentarono notevolmente le loro esportazioni.</p>
<p class="MsoNormal" style="text-align: justify">Nel settore dell’agricoltura , 
la politica economica del fascismo seguì due indirizzi fondamentali: aumentare 
la produzione del grano, anche attraverso una bonifica di zone incolte, e 
accrescere il numero di mezzadri e piccoli coltivatori diretti, frenando l’esodo 
verso le città.</p>
<p class="MsoNormal" style="text-align: justify">Ma alla 
fine degli anni Venti l’economia italiana fu scossa da una grave crisi provocata 
da cause interne e internazionali. mussolini, per frenare la continua 
svalutazione della lira, aveva imposto una rivalutazione forzata, che aveva 
provocato una forte riduzione delle esportazioni.</p>
<p class="MsoNormal" style="text-align: justify">La 
situazione precipitò quando anche in Italia si fecero sentire gli effetti della 
crisi internazionale del 1929: molte fabbriche fallirono, la disoccupazione 
aumentò sensibilmente (nel giro di pochi anni i disoccupati passarono da 300.000 
a un milione) e i salari dei lavoratori furono diminuiti.</p>
<p class="MsoNormal" style="text-align: justify">Per 
combattere la crisi, nel 1933 il fascismo diede vita all’<b>IRI </b><i>(Istituto 
per la Ricostruzione Industriale) </i>un ente statale che, attraverso il 
controllo delle banche, finanziava le industrie siderurgiche, cantieristiche e 
meccaniche. A partire dal 1935 la ripresa industriale fu favorita dalla politica 
di riarmo del fascismo e dalla guerra d’Etiopia. </p>
<p class="MsoNormal" style="text-align: justify">Complessivamente l’intervento dello stato nell’economia fu così ampio che alla 
vigilia della seconda guerra mondiale nessun paese al mondo, ad eccezione 
dell’URSS, aveva, proporzionalmente, un numero di aziende statizzate maggiore 
dell’Italia; ma con questa caratteristica: che nello stato fascista la mano 
pubblica interveniva in difesa di interessi privati e addirittura 
settoriali. Il sistema, in altri termini, sanciva sia l’intervento dello stato 
nelle industrie e nelle banche del paese, si per converso l’influenza dei più 
potenti gruppi industriali e finanziari sulla politica&nbsp; economica del governo. 
Con ciò esso legava più strettamente fra loro, in un rapporto di reciproco 
controllo e di interessi solidali, il regime fascista, la grande industria e 
l’alta finanza.</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify"><b>La battaglia del grano</b></p>
<p class="MsoNormal" style="text-align: justify">Meno massicci, ma pur assai 
rilevanti, furono gli interventi dello Stato nel campo dell’agricoltura. La <i>
battagli del grano</i>, iniziata sin dal 1925, era rivolta a diminuire 
l’importazione di grano, che incideva pesantemente sulla nostra bilancia 
commerciale. Ampiamente propagandata e sostenuta con incentivi, essa conseguì 
notevoli risultati, culminati nel 1933 con una produzione copriva quasi per 
intero il fabbisogno nazionale (mentre nel 1922 si erano dovuti importare oltre 
22 milioni di frumento). Da un punto di vista globale essa determinò peraltro la 
conversione alla cerealicoltura anche di terreni poco adatti, sicché il grano 
raggiunse sul mercato interno prezzi di molto superiori a quelli del mercato 
internazionale, con ovvio svantaggio immediato delle classi meno abbienti, 
costrette a comprimere i consumi, e con svantaggio indiretto dello sviluppo 
generale della produzione.</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify"><b>Bonifiche e lavori pubblici</b></p>
<p class="MsoNormal" style="text-align: justify">Nel 1928 
fu anche iniziato un ambizioso programma di bonifiche integrali, per il quale lo 
Stato avrebbe provveduto alle opere fondamentali (risanamento di terreni 
paludosi, rimboschimenti, drenaggio e controllo delle acque, rete centrale 
d’irrigazione) lasciando ai privati il compito di completare a proprie spese le 
bonifiche, con piantagioni, dissodamenti, costruzioni rurali, allacciamento ai 
canali d’irrigazione, eccetera. Sennonché, per l’inadempienza dei proprietari, 
il progetto rimase in parte inattuato o si risolse in una serie di finanziamenti 
a fondo perduto a vantaggio di grandi agrari.</p>
<p class="MsoNormal" style="text-align: justify">Esito 
nettamente positivo ebbe invece la bonifica dell’Agro Pontino, che fra Roma e 
Terracina trasformò radicalmente oltre 60.000 ettari di terre incolte, malariche 
e scarsamente popolate, facendovi sorgere circa 3000 poderi, adeguatamente 
sistemati e attrezzati. I lavori ebbero inizio nel novembre del 1931, furono 
portati avanti alacremente secondo progetti razionali e contribuirono fra 
l’altro ad alleviare la disoccupazione, che a causa della crisi era enormemente 
incrementata.</p>
<p class="MsoNormal" style="text-align: justify">Allo 
stesso scopo, fra il 1929 e il 1934 il fascismo diede un particolare impulso ai 
lavori pubblici, sviluppando la rete stradale, autostradale e ferroviaria (come 
del resto avveniva in tutti i paesi industrializzati) e incrementando l’edilizia 
pubblica (municipi, poste, palazzi di giustizia, scuole) con opere di 
proporzioni talvolta grandiose, ma di dubbia funzionalità e di gusto monumentale 
e retorico.</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify"><b>Giornali e radio al servizio 
del fascismo</b></p>
<p class="MsoNormal" style="text-align: justify">Durante l’epoca fascista, dopo 
la soppressione dei giornali contrari al regime come l’Avanti, l’Unità o la Voce 
Repubblicana, tutti gli altri giornali furono posti sotto il controllo delle 
autorità fasciste che li utilizzavano per fare una continua propaganda e di 
esaltazione del regime. Oltre ad esaltare continuatamene il DUX e le opere del 
fascio, i giornalisti dovevano assolutamente evitare di riportare notizie che 
mettessero in luce i problemi della società italiana.</p>
<p class="MsoNormal" style="text-align: justify">Il fascismo si servì per fini 
propagandistici anche della radio,che proprio negli anni Venti compiva i suoi 
primi passi in Italia. Nel 1927 fu istituito l’EIAR <i>(Ente Italiano Audizioni 
Radiofoniche)</i> l’antenato dell’attuale RAI, un ente di monopolio statale 
utilizzato in modo sempre più esplicito come uno strumento di propaganda del 
regime. Ma, poiché erano poche le famiglie che potevano acquistare un 
apparecchio radio e pagare il canone di abbonamento, il governo fece distribuire 
apparecchi nelle scuole rurali, nei Municipi, nei dopolavori e fece installare 
altoparlanti nelle piazze e nei luoghi di ritrovo, cosicché nessuno potesse 
sfuggire all’azione di indottrinamento del regime.</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify">I<b>l cinema dei “telefoni 
bianchi”</b></p>
<p class="MsoNormal" style="text-align: justify">Il 
fascismo diede una grande importanza anche al cinema, che negli anni Trenta era 
diventato la principale forma di divertimento e di passatempo della popolazione 
italiana, soprattutto dopo l’avvento del sonoro, nel 1930. Nel 1924 fu istituito 
il LUCE (<i>L’Unione Cinematografica Educativa)</i>, principale strumento della 
propaganda fascista, e nel 1937 fu inaugurata a Roma <b>Cinecittà.</b> Anche la 
produzione cinematografica, come quella radiofonica, era sotto lo stretto 
controllo politico del regime.</p>
<p class="MsoNormal" style="text-align: justify">La 
propaganda diretta era affidata ai Cinegiornali LUCE, che erano proiettati 
obbligatoriamente nelle sale cinematografiche prima dei film. I principali 
filoni dei film del ventennio erano quello storico, e quello dei cosiddetti&nbsp; 
“telefoni bianchi”. Le autorità del regime incoraggiavano la produzione di 
pellicole a carattere storico come Scipione l’Africano o Ettore Fieramosca, che 
dovevano servire per riaffermare agli occhi del popolo le radici storiche del 
fascismo. I film dei cosiddetti “telefoni bianchi” erano invece ambientati nel 
mondo della borghesia, dove appunto il telefono bianco era un simbolo di 
agiatezza economica. Si trattava di storie intricate e incredibili, senza alcun 
riscontro con la realtà; ambientate in improbabili Paesi stranieri; infarcite di 
uno zuccheroso ottimismo con protagonisti spensierati, privi di problemi, se non 
quelli amorosi.</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify"><b>Un popolo di atleti e di 
soldati</b></p>
<p class="MsoNormal" style="text-align: justify">Le autorità fasciste profusero 
grandi energie e finanziamenti per lo sviluppo delle attività sportive in 
Italia, dal momento che nulla più dello sport rispondeva alle esigenze 
fondamentali del regime. Inoltre lo sport inteso come competizione agonistica 
altro non era per il fascismo che una <u>preparazione alla guerra </u>&nbsp;e quindi
<i>“quanto più profonda è la disciplina impartita nelle libere manifestazioni 
sportive, tanto più facile l’allestimento di quella militare”.</i></p>
<p class="MsoNormal" style="text-align: justify">Inoltre il fascismo si serviva 
delle vittorie italiane in campo sportivo per rafforzare lo spirito 
nazionalistico degli italiani e come forma di&nbsp; propaganda del fascismo. Alcuni 
dei maggiori campioni utilizzati a scopi propagandistici dal regime furono il 
pugile Primo Carnera, campione dei pesi massimi nel 1933, i ciclisti Binda e 
Guerra, i campioni automobilistici Nuvolari e Ascari.</p>
<p class="MsoNormal" style="text-align: justify">Per obbedire all’imperativo 
mussoliniano “sport per tutti”, l’educazione fisica diventò obbligatoria in ogni 
ordine di scuola; le associazioni e gli enti del partito organizzavano attività 
di educazione fisica e di sport per tutti i cittadini dai bambini più piccoli 
alle donne, dai gerarchi ai lavoratori nelle fabbriche; inoltre ogni anno si 
tenevano rassegne ginnico-militari come i “Littoriali dello Sport” e i “Campi 
Dux”.</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify"><b>“Libro e moschetto, fascista 
perfetto”</b></p>
<p class="MsoNormal" style="text-align: justify">Mussolini 
era consapevole che il regime per perpetuarsi doveva educare le nuove 
generazioni ai principi del fascismo. Il processo di fascistizzazione della 
gioventù fu realizzato attraverso due strumenti fondamentali: la scuola e le 
istituzioni giovanili, create appositamente dal regime, l’Opera Nazionale 
Balilla e la Gioventù Italiana del Littorio (GIL) ei Gruppi Universitari 
Fascisti (GUF). Nel 1923 fu approvata la riforma della scuola chiamata “Riforma 
Gentile”, dal nome del filosofo Giovanni Gentile che fu incaricato da Mussolini 
di elaborarla. Questa riforma prevedeva, tra le altre innovazioni, l’esame di 
stato, l’insegnamento religioso obbligatorio nella scuola elementare, 
l’estensione del latino ai licei e agli istituti magistrali. Si trattava quindi 
di una riforma che tendeva a privilegiare le materie umanistiche rispetto a 
quelle scientifiche e differenziare nettamente una scuola superire destinata a 
formare la futura classe dirigente e una destinata alla massa dei cittadini. Ma 
il processo di fascistizzazione della scuola fu realizzato soprattutto 
attraverso l’adozione del libro di testo unico per la scuola elementare, che 
naturalmente doveva rispondere alle esigenze politico-culturali del regime. Nel 
1926 fu fondata l’Opera Nazionale Balilla, che raccoglieva tutti i giovani dagli 
otto ai diciotto anni e impartiva loro un’educazione soprattutto fisica e 
paramilitare; infatti i giovani indossavano una divisa e imparavano a usare il 
moschetto, che nel caso dei ragazzi più piccoli era di legno. Dal 1937 l’ONB fu 
trasformata nella Gioventù Italiana del Littorio, che raccoglieva tutti i 
giovani da sei ai ventun anni: dai sei&nbsp; agli otto anni i bambini erano “figli 
della lupa” e indossavano la prima camicia nera; a otto anni diventavano 
“balilla” o “piccole italiane”, poi a quattordici “avanguardisti” e 
“giovani italiane” e infine “giovani fascisti”</p>
<p class="MsoNormal" style="text-align: justify">&nbsp;</p>
<p class="MsoNormal" style="text-align: justify"><b>La famiglia e la donna</b></p>
<p class="MsoNormal" style="text-align: justify">La “politica demografica” del 
fascismo era stata lanciata da Mussolini con un discorso nel 1927, nel quale il 
Duce aveva detto: “Tutti gli Imperi hanno sentito il morso della loro decadenza 
quando hanno visto diminuire il numero delle loro nascite”. Perciò il popolo 
italiano se voleva fare sentire la sua potenza e la sua “forza nella storia nel 
mondo” doveva crescere di almeno dieci milioni di persone. L’obiettivo 
fondamentale della politica demografica fascista era quello di “combattere la 
denatalità” incoraggiando le coppie a mettere al modo molti figli e a non 
spostarsi dalle campagne alle città, dove si verificava una diminuzione delle 
nascite. Così nel 1928 era stata approvata una legge che concedeva agevolazioni 
fiscali e facilitazioni nelle assunzioni ai coniugi con molti figli; inoltre le 
autorità distribuivano ogni anno migliaia di “premi di nuzialità” e premi per la 
prole numerosa”. per favorire lo sviluppo demografico il fascismo cercava di 
scoraggiare le donne a intraprendere gli studi o un lavoro. Così con alcune 
leggi erano stati dimezzati i salari delle donne rispetto a quelli degli uomini, 
erano state raddoppiate le tasse nelle scuole e nelle università, era stato 
proibito alle donne di insegnare lettere e filosofia nei Licei e di essere 
assunte nelle Amministrazioni dello Stato. Per giustificare queste 
discriminazioni il fascismo sosteneva apertamente l’inferiorità della donna 
rispetto all’uomo: “la cui cultura della donna non può in nessun modo essere 
pari alla cultura maschile”; “il cervello femminile non è per natura preparato 
alle scienze, alla matematica, alla filosofia, all’architettura”. In conclusione 
il compito della donna fascista era quello di essere una “madre prolifica”.</p>

<p class="MsoNormal" style="text-align: justify">&nbsp;</p>

<p class="MsoNormal" style="text-align: center">
<a href="fascismo%20la%20repubblica%20sociale%20(1943-1945)%20frontpage.htm">
<img border="0" src="23%20settembre%201943%20Nascita%20Rsi_file/image007.gif" width="76" height="46"></a></p>

</body>

</html>