<html>

<head>
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>La suggestiva formula dell</title>
<meta name="Microsoft Theme" content="radial 011">
</head>

<body background="radbkgnd.gif" bgcolor="#FFFFFF" text="#000000" link="#6666FF" vlink="#993333" alink="#66CCCC">

            <!--mstheme--><font face="arial, Arial, Helvetica">

            <P align=center><strong><font color="#000080" size="6">
            <marquee behavior="slide">RSI: l'occupazione tedesca</marquee></font></strong></P>
            <P align=center><strong><font size="4" color="#800040">
            <marquee direction="right" behavior="slide">Italia, provincia del Reich </marquee></font></strong></P>
            <P align=center>
            <IMG height=212 alt="manifestopnf.jpg (12966 byte)" 
            src="manifestopnf.jpg" 
            width=161></P>
            <P align=justify><font face="Times New Roman" size="2">La suggestiva formula dell'"alleato occupato", 
            proposta da Lutz Klinkhammer come chiave di lettura dell'esperienza 
            dell'occupazione dell'Italia da parte della Wehrmacht in un 
            importante libro [<EM>L'occupazione tedesca in Italia 1943-1945</EM> 
            , Bollati Boringhieri 1993] uscito a trent'anni esatti di distanza 
            dalla pubblicazione del primo studio complessivo sull'argomento 
            condotto sulle fonti tedesche dal sottoscritto 
            [<EM>L'Amministrazione tedesca dell'Italia occupata 1943-1945</EM>, 
            1963], sintetizza bene il doppio volto della situazione nella quale 
            venne a trovarsi l'Italia dopo l'armistizio dell'8 settembre del 
            1943. Tagliato in due dalle forze anglo-americane che avanzavano 
            lentamente risalendo la penisola dalla punta meridionale dello 
            stivale e dal golfo di Salerno, la parte centro-settentrionale del 
            nostro paese fu occupata quasi senza colpo ferire dalle forze 
            tedesche. Il 12 settembre, la liberazione di Mussolini 
            dall'improvvisato confino nel gruppo del Gran Sasso, ad opera di una 
            operazione più spettacolare che spericolata di paracadutisti 
            tedeschi, segnò il successo propagandistico del quale i tedeschi 
            avevano bisogno per coprire l'occupazione dell'Italia sotto la 
            parvenza della continuazione dell'alleanza tra fascisti e 
            nazisti.<BR>In effetti, la sorte dell'Italia fu racchiusa tutta 
            nell'ambivalenza di una condizione stretta tra le esigenze e la 
            realtà dell'occupazione e la necessità politico-propagandistica 
            della sopravvivenza di una alleanza, il cui riconoscimento effettivo 
            si scontrava con condizioni di fatto che oggettivamente tendevano a 
            negarlo. Al di là dell'interesse personale di Hitler nei confronti 
            della persona, più che del ruolo, di Mussolini, la Germania era 
            interessata a tenere l'Italia per arrestare l'avanzata 
            anglo-americana sulle posizioni più lontane possibili dal confine 
            meridionale del Reich. Quindi, non era in primo luogo il salvataggio 
            dell'alleanza che aveva suggerito di non abbandonare il territorio 
            italiano e di farne viceversa teatro di una guerra combattuta 
            chilometro per chilometro, lungo la dispendiosa dorsale appenninica 
            destinata a rendere particolarmente dura la condotta delle 
            operazioni ai due contrapposti schieramenti operativi, oltre che 
            alle popolazioni investite dai movimenti del fronte.<BR>La seconda 
            motivazione forte dal punto di vista tedesco a favore del tentativo 
            di conservare il controllo del territorio italiano era la 
            possibilità di sfruttarne il potenziale economico, industriale ed 
            agricolo, tanto più in una fase di progressivo abbandono dei 
            territori occupati nell'est europeo che avevano costituito un'area 
            di indiscriminato saccheggio, e soprattutto la manodopera italiana 
            che veniva liberata da obblighi militari. Non era un mistero - e 
            bene lo rivelerà tra l'altro il Diario di Goebbels - che l'ipotesi 
            della secessione dell'Italia dal conflitto già nei mesi precedenti 
            era considerata, da una parte almeno dei capi nazisti, quasi come la 
            liberazione da un peso morto e la prospettiva, finalmente, di potere 
            incondizionatamente utilizzare gli uomini italiani come lavoratori 
            per lo sforzo bellico del Terzo Reich. La cattura dopo l'8 settembre 
            di quasi 700 mila soldati italiani non fu una semplice ritorsione 
            contro il "tradimento" dell'alleato, fu anche un piano premeditato 
            per il trasporto coatto in Germania di una manodopera che non 
            sarebbe "stato possibile procurare con metodi diversi".<BR>Le 
            vicende dell'arruolamento e del reclutamento di lavoratori dopo l'8 
            settembre, con il fallimento pressoché totale del tentativo di 
            indurre da due a tre milioni di italiani a recarsi a lavorare 
            nell'apparato della produzione bellica nazista, confermarono che 
            l'unico mezzo per potere ricavare manodopera forzata erano le razzie 
            indiscriminate. Del resto, prima ancora che entrassero in funzione 
            le "agenzie" specializzate per il reclutamento di manodopera, a 
            cominciare da quella incaricata da Hitler di rastrellare braccia da 
            tutta Europa per la guerra del Reich affidata al "Gauleiter" 
            Sauckel, sin dal 16 settembre del 1943 il feldmaresciallo Keitel, 
            capo del comando supremo della Wehrmacht, aveva emanato un ordine 
            draconiano per il trasferimento coatto con tutti i mezzi possibili, 
            nessuno escluso, del maggior numero possibile di uomini abili al 
            lavoro dalle aree minacciate dall'occupazione anglo-americana alla 
            zona sotto controllo dei tedeschi. L'ordine di Keitel indicava un 
            obiettivo ma anche un metodo, che in linea di massima non fu 
            smentito neppure dopo la creazione formale della Repubblica sociale 
            neo-fascista.<BR>E qui veniamo alle motivazioni politiche che 
            impedivano alla Germania di abbandonare l'Italia al suo destino. La 
            Germania aveva bisogno dell'Italia non soltanto come terreno di 
            sfruttamento economico, ma anche come emblema e simbolo della 
            sopravvivenza dell'alleanza. Hitler doveva dimostrare ai popoli 
            dell'Europa, nel momento in cui faceva appello alla difesa della 
            "fortezza Europa" come copertura per la difesa della Germania e 
            degli interessi esclusivamente tedeschi, che continuava a sussistere 
            lo schieramento dell'Asse e del Patto tripartito, addirittura 
            rafforzato e non indebolito dal "tradimento" di Badoglio [la 
            propaganda tedesca, ricacciando tutte le responsabilità su Badoglio, 
            cercava di dare verso l'esterno una versione riduttiva dell'uscita 
            dell'Italia dalla guerra], grazie alla fedeltà all'alleanza del 
            nucleo duro dei fascisti repubblicani. Ma una motivazione ancora più 
            forte consisteva nel monito che contemporaneamente e implicitamente 
            veniva lanciato all'indirizzo degli altri alleati satelliti della 
            Germania [in particolare Ungheria e Romania] che avessero voluto 
            seguire l'esempio dell'Italia. Il messaggio era evidente: nessuno 
            sarebbe sfuggito alla sorte di dover subire la reazione tedesca e di 
            essere declassato al rango di territorio occupato. Nel marzo del 
            1944 infatti l'Ungheria avrebbe subito una occupazione ancora più 
            dura di quella che fu riservata all'Italia.<BR>A questo punto, anche 
            a prescindere dalle ragioni che imponevano in ogni paese occupato la 
            necessità di ricercare collaboratori nel contesto locale, per 
            esigenze funzionali e per opportunità politico-propagandistiche [la 
            ricerca di un consenso, per limitato che fosse], a maggior ragione 
            necessaria diventava la collaborazione in una situazione come quella 
            italiana in cui si voleva salvare almeno la facciata della 
            continuità dell'alleanza.<BR>La problematica della Repubblica 
            sociale italiana è così indissociabilmente legata a quella 
            dell'occupazione tedesca.<BR>La Rsi svolse in questa fase un duplice 
            ruolo: quello del collaborazionismo con gli occupanti e al tempo 
            stesso quello dell'antagonista delle forze della Resistenza 
            [appunto, le parti in causa della "guerra civile", in quanto 
            protagonista del tentativo di risuscitare il fascismo, anche 
            attraverso una sorta di autocritica rispetto al fascismo del 
            ventennio ma sempre all'ombra delle armi tedesche. La presenza della 
            Wehrmacht fu il presupposto di questo tentativo di reviviscenza 
            neofascista: quale che sia il ruolo che si vuole attribuire alla 
            Rsi, semplice creazione dei tedeschi o espressione autonoma di una 
            volontà di collaborare con i tedeschi nei limiti indicati, è 
            all'interno di queste coordinate e di questo contesto che va situata 
            la sua collocazione.<BR>Mussolini dovette avere ben presto la 
            sensazione di essere costretto a recitare la parte di un Quisling o 
            di un "Gauleiter", ma era poco più che un ostaggio nelle mani di 
            Hitler. Non gli riuscì neppure il tentativo di salvare la faccia del 
            nuovo fascismo repubblicano. Animato a parole da volontà di 
            pacificazione, nei fatti dovette cedere al volto neosquadristico e 
            truce del fascismo repubblicano. La fucilazione di Ciano e degli 
            altri gerarchi che gli avevano votato contro nella riunione del Gran 
            Consiglio segnò il prevalere della ragione di stato e dello spirito 
            di vendetta su ogni altro comportamento.<BR>Anche questo, con la 
            crescente brutalizzazione nei metodi, con l'intimidazione della 
            popolazione o con la ferocia dei rastrellamenti antipartigiani, un 
            aspetto di quella nazificazione del fascismo di Salò che è una delle 
            cifre per leggere la realtà di quei terribili venti 
            mesi.<BR>Nell'Italia occupata le autorità tedesche si sovrapponevano 
            sistematicamente alle infrastrutture italiane. Gli organi 
            dell'occupazione avevano bisogno della collaborazione, ma non 
            intendevano pagare che il prezzo minore possibile. L'autonomia che 
            esse erano disposte a lasciare alle forze collaborazioniste era in 
            funzione delle loro esigenze, non di quelle dei collaboratori. La 
            misura dell'autonomia andava perciò rapportata a ciò che la potenza 
            occupante reputava funzionale ai suoi obiettivi; perciò, nel momento 
            in cui una autonomia troppo larga minacciava di mettere in 
            discussione la subalternità dell'occupato la potenza dominante 
            restringeva l'area delle concessioni. In questi termini la Germania 
            gestì le modalità della collaborazione in tutta l'Europa occupata. 
            Non c'era ragione perché, con pochi adattamenti, lo stesso modulo 
            non dovesse funzionare anche in Italia. L'ultima parola non spettava 
            a Mussolini o ai suoi collaboratori ma all'ambasciatore Rahn, il 
            vero capo del governo civile della Rsi, al gen. Wolff, il capo della 
            polizia e delle SS, al gen. Leyers, il capo della struttura preposta 
            allo sfruttamento dell'economia italiana, ai comandanti della 
            Wehrmacht.<BR>Le poche concessioni che il Reich fece a Mussolini 
            furono di carattere prevalentemente formale. Quando Mussolini si 
            lamentò presso Hitler della nomina del gen.Toussaint a comandante 
            miliare in Italia, l'Okw lo accontentò modificandone l'incarico 
            formale in quello di Generale plenipotenziario della Wehrmacht 
            tedesca presso il governo fascista italiano. Ma la funzione degli 
            organi tedeschi come "amministrazione di controllo nei confronti del 
            governo italiano indipendente" [secondo l'espressione di un 
            documento tedesco dell'epoca] non risultò in nulla modificata. La 
            sovranità della Rsi non fu limitata soltanto nell'esercizio di un 
            potere, che generalmente era un potere esecutivo per conto dei 
            tedeschi o al più un potere da loro delegato: lo fu anche dal punto 
            di vista territoriale, nel senso che fu sottratta alla Rsi la 
            possibilità di esercitare un potere anche solo delegato in numerose 
            provincie dell'ex regno d'Italia: la creazione delle speciali Zone 
            d'operazione delle Prealpi [province di Bolzano, Trento e Belluno] e 
            del Litorale Adriatico [la vecchia Venezia Giulia, la provincia di 
            Udine e la nuova provincia di Lubiana], gestite da Alti commissari 
            tedeschi alle dirette dipendenze di Hitler, preluse all'annessione 
            intanto di fatto e in prospettiva di diritto di questi territori al 
            Grande Reich. Neppure le rivendicazioni di Mussolini in questa 
            direzione trovarono alcuna udienza. Allegando le inderogabili 
            necessità militari, che esigevano il controllo di quelle zone 
            essenziali per il transito e il collegamento delle forze militari 
            tedesche, Hitler ribattè che nulla era possibile modificare del loro 
            statuto. A lunga scadenza, quelle aree erano destinate a far parte 
            direttamente del Grande Reich.<BR>Ma neppure sotto altri profili la 
            Rsi riuscì a darsi gli strumenti operativi che sottolineassero la 
            propria autonomia. Il caso più rilevante fu certo il tentativo di 
            tornare in capo con una propria forza armata, che fu frustrato sia 
            dai militari catturati dai tedeschi l'8 settembre che nei campi di 
            prigionia in Germania rifiutarono in massa di entrare nell'esercito 
            con il simbolo del gladio [un'altra non casuale coincidenza!], sia 
            dagli stessi tedeschi. Non fidandosi di ridare le armi a soldati 
            italiani, i tedeschi imposero drastici limiti quantitativi alle 
            unità della Rsi, sicché dalle 25 divisioni in origine richieste da 
            Graziani si arrivò di fatto alle quattro divisioni accordate, da 
            addestrare per giunta in Germania e da destinare prevalentemente 
            alla lotta antipartigiana. Maggiore autonomia i fascisti di Salò 
            ebbero nell'allestire la Guardia Nazionale Repubblicana [nuova 
            versione della vecchia milizia fascista] è nei reparti speciali, che 
            si distinsero in azioni repressive e in rastrellamenti di 
            partigiani, di lavoratori, di ebrei.<BR>Il fascismo della Rsi fu 
            umiliato anche negli aspetti con i quali tentava di darsi una 
            fisionomia originale e di esprimere con una accentuata polemica 
            antiborghese, meramente parolaia e demagogica, l'autocritica 
            rispetto al fascismo del ventennio. Il caso più clamoroso di 
            conflitto con le autorità tedesche fu rappresentato dai progetti di 
            socializzazione dell'industria proclamati nel gennaio del 1944, allo 
            scopo fra l'altro di convogliare verso il fascismo di Salò il 
            consenso delle masse di lavoratori, e segnatamente degli operai, 
            soprattutto del triangolo industriale. L'opposizione delle autorità 
            tedesche a questi progetti, nel timore che riforme per quanto 
            superficiali avviate nel mezzo della congiuntura bellica potessero 
            compromettere lo sforzo di trarre il massimo profitto possibile 
            dallo sfruttamento dell'apparto produttivo italiano, fu così 
            esplicita che gli stessi industriali italiani preferirono di fatto 
            trattare direttamente con i tedeschi e ricorrere alla loro 
            protezione contro gli interventi minacciati dalla Rsi Al di là della 
            volontà di evitare ogni misura che potesse turbare il funzionamento 
            delle fabbricazioni di interesse bellico, già soggette a numerosi 
            fattori di rallentamento [non soltanto lo scarso e irregolare 
            rifornimento di materie prime, ma anche il sabotaggio e le ripetute 
            astensioni dal lavoro nel quadro di un movimento quasi ininterrotto 
            di agitazioni], le autorità tedesche non manifestavano alcun 
            interesse al rafforzamento del partito fascista repubblicano e della 
            sua immagine. come in altri contesti del sistema di occupazione, 
            esse erano interessate ad assicurarsi ai fini della collaborazione 
            la continuità di un apparato amministrativo in loco, piuttosto che 
            la rinascita di una forza politica specificamente fascista. Oltre 
            tutto, la sorte del fascismo, dissoltosi il 25 luglio come neve al 
            sole, era stato oggetto di sprezzanti e feroci commenti 
            nell'entourage nazista; Hitler e i suoi non cessarono di 
            rimproverare a Mussolini la corruzione che aveva caratterizzato la 
            gestione del regime fascista, ma soprattutto il dualismo di potere 
            che aveva consentito la sopravvivenze e la coesistenza con il regime 
            della monarchia e della stessa Chiesa cattolica. Tuttavia, il 
            ritorno alle origini del fascismo di Salò, con il suo 
            repubblicanesimo dell'ultima ora [a spese fra l'altro del povero 
            Mazzini, finito anche sui francobolli della Rsi] nel quadro di quel 
            processo di nazificazione al quale alludevamo prima, non poteva 
            ingannare neppure i tedeschi. Nessuna comprensione venne da parte 
            loro nei confronti degli sforzi di ricostruire un nuovo partito 
            fascista. I rapporti locali delle autorità tedesche sono pieni di 
            giudizi liquidatori nei confronti del nuovo fascismo repubblicano. 
            Lo stato d'animo dei tedeschi, che non di rado giudicarono il nuovo 
            partito fascista addirittura un fattore di disturbo e di intralcio 
            dello stesso ordine pubblico, fu espresso con la massima drasticità 
            in un rapporto della propaganda tedesca dell'inizio di novembre del 
            1943, che definiva l'esperienza del fascismo di Salò come null'altro 
            che "vino vecchio in un otre nuovo". Una formulazione tanto 
            pittoresca quanto demolitoria.<BR>Dove poi la collusione con i 
            tedeschi si rivelò, si può dire, totale fu nella caccia agli ebrei. 
            Sin dal Manifesto di Verona del fascismo repubblicano del 9 novembre 
            del 1943 la caccia agli ebrei era entrata in una fase di ulteriore 
            accelerazione [al punto 7 si diceva: "Gli appartenenti alla razza 
            ebraica sono stranieri. Durante questa guerra appartengono a 
            nazionalità nemica"]. L'invio degli ebrei in campo di concentramento 
            ordinata dal ministro degli interni di Salò agevolò la loro 
            deportazione da parte dei tedeschi, che già da soli avevano iniziato 
            il 16 ottobre, con la deportazione degli ebrei romani, l'attuazione 
            anche in Italia della "soluzione finale".<BR>Klinkhammer ha 
            documentato come nella primavera del 1944 gli ordini repressivi 
            emanati da Kesselring e dai comandi tedeschi per fare fonte alla 
            crescente consistenza della minaccia partigiana preparassero il 
            terreno "per la radicalizzazione della lotta contro la guerriglia". 
            E ciò non significava soltanto repressione antipartigiana ma anche 
            intensificazione delle rappresaglie contro i civili, in altre parole 
            la politica delle stragi che insanguinò la marcia della Wehrmacht 
            che risaliva lentamente l'Appennino sotto la pressione alleata. Un 
            terreno, anche questo, nel quale le forze tedesche poterono contare 
            sulla collaborazione delle unità di Salò. Del resto, la consonanza 
            della Rsi con i tedeschi era nei fatti. Il 28 marzo 1944, <EM>Il 
            Messaggero</EM> diretto da Bruno Spampanato aveva definito la strage 
            delle Fosse Ardeatine un atto di "esemplare giustizia tedesca".</font></P>
            <p align="center">
<a href="fascismo%20la%20repubblica%20sociale%20(1943-1945)%20frontpage.htm">
<img border="0" src="23%20settembre%201943%20Nascita%20Rsi_file/image007.gif" width="76" height="46"></a></p>

            <!--mstheme--></font>

</body>

</html>