<html>
<head>
<title>Atomi ed energia: dalla teoria alla realtà.</title>
</head>
<body bgproperties="fixed" background="Immagini/logoweb.jpg">
<font face="Verdana" size="2">
<table>
	<tr>
	<td align="center"><font color="#FF0000"><BIG><BIG>ATOMI ED ENERGIA: DALLA TEORIA ALLA REALT&Agrave;</BIG></BIG></font>
	</font></td>
	</tr>
	<tr height="10">	
	</tr>
	<tr>
		<td><font size="2"><font size="2">Gli atomi di uno stesso elemento
    		hanno tutti uno stesso numero di protoni (numero atomico) e
    		di elettroni, quindi uguali proprietà fisiche e chimiche.
		Possono però non avere nel loro nucleo lo stesso numero di
        	neutroni, e quindi possono avere masse diverse. Gli atomi
        	di uno stesso elemento che hanno un diverso numero di
        	neutroni si chiamano isotopi e si distinguono per avere
        	un numero di massa (che è la somma del numero dei
        	protoni e del numero dei neutroni che ne costituiscono il
        	nucleo) diverso.</font></font></td>
	</tr>
	<tr height="30">
	</tr>

	<tr>
		<td><font size="2">L’uranio 235 (U<sup>235</sup>), per esempio, ha 92 protoni (e
            	92 elettroni) e 143 neutroni; l’uranio 238 (U<sup>238</sup>)
            	ha ugualmente 92 protoni (e 92 elettroni) ma 146
            	neutroni.Mentre le proprietà chimiche dei
		vari isotopi di uno stesso elemento sono uguali, può essere
		diversa la stabilità del loro nucleo atomico; mentre il nucleo
		dell’atomo di alcuni isotopi di un elemento è stabile,
		quello di altri isotopi dello stesso elemento è instabile e si
		disgrega più o meno velocemente: è questo il fenomeno della radioattività.
		</font></td>
	</tr>
	
	<tr height="30">
	</tr>

	<tr>
		<td><font size="2">Una sostanza radioattiva può
		emettere tre tipi di radiazioni che vengono indicate con le
		lettere greche (alfa), (beta), (gamma). La radiazione alfa è
		costituita da particelle formate da due protoni e due neutroni,
		che hanno quindi complessivamente una carica elettrica positiva.
		Le particelle della radiazione alfa possono essere fermate da un foglio di carta di giornale. La
    		radiazione beta è costituita da elettroni, con carica
    		elettrica negativa. La radiazione gamma è invece un
    		particolare tipo di radiazione che ha la stessa natura delle
    		onde radio o della luce, ma, rispetto a queste, ha una
    		lunghezza d’onda molto più piccola; questo rende i
    		raggi gamma molto penetranti, tanto che possono superare
    		lastre di piombo spesse vari centimetri.Nel classico esperimento
        	allestito per mettere in evidenza la diversa natura delle
        	radiazioni emessa da una sorgente radioattiva naturale,
        	facendo passare le radiazioni fra due lastre metalliche,
        	una con carica elettrica positiva e l’altra con
        	carica elettrica negativa, si osserva che la radiazione
        	alfa devia verso la lastra negativa, la radiazione beta
        	verso quella positiva, mentre la radiazione gamma non
        	subisce alcuna deviazione.
		</font></td>
	</tr>

	<tr height="30">
	</tr>

	<tr>
		<td><font size="2">Quando il nucleo di un atomo emette particelle alfa, beta o gamma, varia
		di conseguenza il numero di cariche elettriche che lo
		costituiscono; si ha quindi la formazione di un nuovo atomo, con
		caratteristiche diverse da quelle dell’atomo di partenza.Sappiamo infatti che le
		caratteristiche <a href="chim.htm">chimiche</a> di un atomo dipendono esclusivamente dal
		numero delle cariche elettriche, cioè dai protoni, presenti nel
		nucleo.Quando un atomo si trasforma in un altro, emettendo radiazioni,
		si parla di decadimento radioattivo.Ad esempio, un isotopo
    		dell’uranio, l’U<sup>238</sup>, il cui nucleo ha 92
    		protoni, emettendo una particella alfa, si trasforma
    		nell’atomo di Torio, che ha appunto 90
    		protoni nel nucleo e quindi numero atomico 90. Un particolare
    		isotopo dei carbonio, con 6 protoni e 8 neutroni nel nucleo,
    		emettendo una particella beta si trasforma in un atomo di
    		azoto, avente 7 protoni e 7 neutroni; con l’emissione
    		beta, infatti, un neutrone (formato da un protone + un
    		elettrone) si trasforma in un protone perché perde la carica
    		elettrica negativa dell’elettrone.Ciò che caratterizza un
		decadimento radioattivo è il cosiddetto periodo di dimezzamento. Vediamo di che cosa si tratta.
		</font></td>
	</tr>

	<tr height="30">
	</tr>

	<tr>
		<td><font size="2">Supponiamo di avere un certo numero
    		di atomi A che, per effetto del decadimento radioattivo, si
    		trasformano in atomi B di un altro tipo. Questa
    		trasformazione avviene con una determinata frequenza, cioè
    		in un certo intervallo di tempo, per esempio in un secondo.
    		Per periodo di dimezzamento s’intende appunto il tempo
    		necessario perché metà degli atomi A si trasformino negli
    		atomi B.Il periodo di dimezzamento è molto diverso secondo il tipo
        	di atomo. Ad esempio: l’isotopo più stabile
        	dell’uranio ha un periodo di dimezzamento di 4,5
        	miliardi di anni, il C<sup>14</sup> di
        	circa 5.700 anni, uno degli isotopi del plutonio ha un
        	periodo di dimezzamento di 0,2 secondi.Quando conosciamo il periodo di
    		dimezzamento di un materiale radioattivo, sappiamo che,
    		trascorso un tempo pari a quel periodo, gli atomi
    		inizialmente presenti sono ridotti alla metà; in un tempo
    		doppio invece gli atomi presenti sono un quarto e così via;
    		è impossibile però prevedere quali atomi in ognuno di
    		questi intervalli di tempo subiranno dei decadimenti.Diciamo per questo che il
    		decadimento radioattivo è un processo statistico. Possiamo
    		cioè stabilire la probabilità che un atomo ha di decadere
    		in un certo intervallo di tempo, ma non quale atomo
    		esattamente decadrà.
		</font></td>
	</tr>

	<tr height="30">
	</tr>

	<tr>
		<td><font size="2">La disgregazione del nucleo di un isotopo può essere provocata anche
		artificialmente utilizzando un neutrone accelerato con velocità opportuna.
		Nel caso, per esempio, dell’uranio (U<sup>235</sup>)
		esso viene spaccato in due frammenti, più o meno delle stesse
		dimensioni, e in due o tre neutroni secondari.Questo fenomeno si chiama fissione
    		nucleare. Sia i frammenti sia i neutroni così prodotti hanno
    		un’elevata velocità, possiedono pertanto energia
    		cinetica.Con la rottura del nucleo di uranio si ha quindi liberazione di energia cinetica.
		I frammenti prodotti dalla fissione sono nuclei di atomi radioattivi, il cui numero atomico è circa
		la metà di quello dell’uranio. Si può dimostrare che il peso complessivo dei prodotti della fissione è minore di quello
		iniziale del nucleo di uranio più il neutrone: si ha cioè la
		perdita di una certa quantità di materia. Dove va a finire questa materia?
		</font></td>
	</tr>

	<tr height="30">
	</tr>

	<tr>
		<td><font size="2">La risposta a questa domanda era nota ancor prima che fosse conosciuto il fenomeno
		della fissione; essa è contenuta nella teoria della relatività elaborata da Einstein agli inizi del
		secolo.Fino ad allora erano noti due principi di conservazione.Uno riguarda la materia e può essere
    		così enunciato: in un sistema chiuso, che non può né cedere né ricevere materia dall’esterno, la quantità
    		di materia in esso contenuta rimane costante.<br>L’altro riguarda l’energia: in un sistema chiuso, che
    		non può scambiare energia con l’esterno, la somma delle varie forme di energia presenti rimane costante.
		Una conseguenza "rivoluzionaria" della teoria della relatività di Einstein è che questi principi non sono più separabili in
    		quanto è possibile trasformare la materia in energia e l’energia in materia
		secondo la relazione:<br><font color="red">E = mc<sup>2</sup></font>&nbsp;dove <font color="red">m</font>  è la quantità di materia ed <font color="red">e</font> è la velocità della luce
		(che sappiamo essere pari a 300.000 km/s).I due principi di conservazione
		sono quindi unificati in un principio unico: in un sistema
		isolato, che non può scambiare né materia né energia con
		l’esterno,si mantiene costante la quantità totale di materia più energia.Il fenomeno della fissione
    		costituisce un’importante verifica della relazione di
    		equivalenza fra materia ed energia:la materia non è altro che
    		energia altamente concentrata e localizzata.
		</font></td>
	</tr>
</table>
</font>
</body>
</html>
